---
title: The song of Achilles, yay of nay?
date: 2023-06-01 19:50:00 +02:00
---

Een tijdje geleden heb ik het boek "The song of Achilles" gelezen ("Het lied voor Achilles" in het Nederlands.) De meningen over dit boek zijn erg verdeeld. Sommige mensen lezen het huilend en zweren dat het een fantastisch boek is, terwijl andere mensen het afschuwelijk vinden. Daarom zal ik mijn mening geven over dit boek, zodat je een beeld kan creëren en zelf kan beslissen of je het boek wilt lezen of niet. 

Let op! Deze post bevat spoilers, echt heel erg veel. 

Laten we beginnen met een korte samenvatting: 
Het verhaal "volgt" de mythe van de Trojaanse oorlog. Ik zal het verhaal kort vertellen. De jonge prins Patroclus wordt verbannen naar het koninkrijk van koning Peleus. Daar aangekomen wordt Patroclus vrienden met zijn zoon, prins Achilles. Ze worden onafscheidelijk en worden later verliefd op elkaar. De enige die hier echt bezwaar tegen heeft, is de zeenimf Thetis: De moeder van Achilles. Hun leven samen is simpel en heel gezellig, totdat er op een ongelukkige dag bekend wordt gemaakt dat Helena van Sparta is gekidnapt. Achilles wordt opgedragen om naar Troje te varen om in een oorlog te vechten en zijn lot te vervullen. Patroclus, hopeloos verliefd dat hij is, volgt Achilles. Eenmaal aangekomen in Troje wordt er jarenlang gevochten. Patroclus is uiteindelijk een dokter geworden en herstelt de soldaten die gewond zijn. Maar helaas ook Patroclus ontmoet een naar eind. Achilles, verblind door woede, vermoordt de man die zijn geliefdes leven heeft beëindigd en sleept zijn lijk dagen lang met zich mee om aan iedereen te laten zien wat hij heeft gedaan. Maar zelfs Achilles leeft niet voor altijd en wordt na zijn dood vervangen door de volgende held.

Persoonlijk vind ik "The song of Achilles" een verschrikkelijk boek. Ik zal hieronder zetten waarom, zodat je je eigen mening kan vormen.

Zoals je kunt zien heb ik het woord "volgen" in de samenvatting tussen aanhalingstekens gezet. Waarom? Omdat het verhaal de mythe niet helemaal volgt. Het plot is eigenlijk de mythe + een zoetsappige relatie tussen Patroclus en Achilles. Hierbij heeft de schrijfster Patroclus zijn persoonlijkheid en prestaties gewoon compleet laten vallen voor haar "ideale" roman. 

Persoonlijk ben ik geen fan van de schrijfstijl die Madeline Miller gebruikt. Maar ik heb nu wel geleerd dat er 7 manieren zijn om te zeggen dat de hoofdpersoon zich op een zandpad bevindt. Vele mensen zeggen dat er verschrikkelijk veel emotie vrijkomt als je dit boek leest. Ik heb hier geen seconde last van gehad. Het is best lastig om mee te leven met personages die amper een persoonlijkheid hebben. 

Ook is het boek redelijk seksistisch geschreven. Alle mannen in het boek worden afgebeeld als groot, sterk of in ieder geval krachtig op een andere manier. Terwijl alle vrouwen worden omschreven als objecten voor seks of verwende nesten. 

Al met al vind ik dit boek een verspild potentieel. Het verhaal was saai. De personages misten hun persoonlijkheid en het boek hield maar niet op. Daarnaast is het boek seksistisch. Ik geef het boek een 1.2/5. Ik raad het boek dan ook niet aan. Ik vind "The song of Achilles" een nay. Als je dit boek toch wel wilt lezen wens ik je veel plezier en ook zeker veel succes! 

Groetjes :) 